---
id: 294
title: BASTA! ai powerpoint fatti male
date: 2015-05-06T18:32:43+00:00
author: musikele
layout: post
guid: http://michelenasti.com/?p=294
permalink: /2015/05/basta-ai-powerpoint-fatti-male/
dsq_thread_id:
  - "3992912031"
categories:
  - Italiano
tags:
  -  powerpoint
  - presentazioni
  - slide
---

Questo articolo l'ho riadattato nel 2009 su un vecchio articolo di Paolo Attivissimo; ogni tanto qualche amico mi dice che deve preparare delle slide e io continuo a ripetere questi suggerimenti. Magari possono essere utili per chi deve ancora preparare le slide della tesi, o si sente insicuro. Seguite questi consigli: io l'ho fatto e ancora oggi ricordano le mie presentazioni all'università.

---

Visto che in questa benedetta laurea specialistica ci stanno _abboffando_ di progetti che consistono, spesso, in una relazione finale con tanto di **presentazione <del>_pauerpoint_</del>powerpoint**, ho trovato un bellissimo _elenco puntato_ con i punti più importanti da tenere a mente quando si realizza una presentazione.
  
L’articolo originale parla del [programma PowerPoint](http://attivissimo.blogspot.com/2009/08/25-anni-di-powerpoint.html), che in origine era solo per Mac.
    
- **Non voltate le spalle al pubblico.** Il pubblico è lì per ascoltare voi, per sentirvi parlare dal vivo, non per guardare le slide. Trovate la maniera di tenere sotto controllo cosa c’è realmente sullo schermo dietro di voi senza voltarvi e mantenete il più possibile il contatto visivo con il pubblico.
- **Evitate fiumi di testo.** Le slide non devono essere come pagine di libro. Se lo sono, la gente farà fatica a leggerle e a seguire contemporaneamente quello che state dicendo. Devono contenere poche parole essenziali: il discorso articolato dovete farlo voi.
- **Non leggete le slide**. Chi legge mentalmente va molto più veloce di chi legge ad alta voce, per cui ripetere pari pari il contenuto delle slide è mortalmente noioso.
- **La presentazione non è la scaletta delle cose che dovete dire**.Deve essere un complemento arricchente al vostro discorso: non deve essere lo schema del discorso. Quello va messo nelle note su schermo che il pubblico non vede, oppure su un foglio di carta.
- **Evitate scritte microscopiche e grafici troppo intricati**. E’ una presentazione, santo cielo, non un esame della vista. Il pubblico non riuscirà a cogliere tutti i dettagli, se sono minuscoli.
- **Evitate schemi di colore troppo sgargianti**, ma anche quelli banali. Il già citato testo giallo su sfondo blu è da evitare il più possibile, come lo sono i colori psichedelici. I modelli predefiniti dei programmi per presentazioni di solito sono un buon compromesso, ma bisogna ricordarsi di usarli e di variarli periodicamente. Tenete presente che le condizioni di luce di una proiezione sono sempre peggiori di quelle nelle quali guardate la presentazione sul vostro monitor.
- **Usate immagini efficaci**. Non ricorrete alla clipart insignificante e già vista: ricorrete a foto d’impatto, divertenti o simboliche, che aggiungano contenuto invece di complementare le parole. Se potete esprimere un concetto esclusivamente mediante un’immagine, fatelo.
- **Spezzate le slide prolisse**. Troppi concetti in una singola slide non verranno memorizzati. Suddivideteli su più slide.
- **Preparate un’introduzione accattivante e una frase finale memorabile**. Non siete lì per fornire a voce quello che potreste distribuire come stampato. Ogni presentazione è, a modo suo, uno spettacolo emozionale. Se non mostrate che quello di cui parlate vi appassiona, non potete pretendere di appassionare il pubblico.
- **Provate, provate, provate**. Fate passare e ripassare le slide per assicurarvi che le transizioni avvengano correttamente e che gli elementi di ogni slide appaiano nell’ordine giusto. Esercitatevi a fare la presentazione provandola ad alta voce per controllarne i contenuti e la durata.
- **Controllate l’ortografia**. Lasciare strafalcioni è il modo migliore per comunicare al pubblico che siete superficiali e disattenti.
- **Non mostrate al pubblico il contatore del numero delle slide**. Questo spinge lo spettatore a fare un conto alla rovescia mentale e a concentrarsi sul "quanto manca ancora" invece che sui contenuti. Non c’è niente come vedere "1 di 178″ per far scappare il pubblico o indurlo a simulare malori.
- **Attenti alla cliccata fantasma**. Alcune transizioni richiedono tempo per essere visualizzate. Se cliccate prima che siano finite, credendo che il computer non abbia "preso" la cliccata precedente per andare avanti, finirete nella slide successiva e vi perderete. Tenete d’occhio gli indicatori sul vostro schermo, che segnalano quando ogni transizione è stata completata.
- **Memorizzate i tasti d’emergenza**. Se scappa una cliccata fantasma, o volete saltare una slide o tornare indietro, segnate su un Post-it i tasti da usare. Vi servirà nei momenti di panico.
- **Includete solo quello che vi serve per illustrare il concetto**. Non rimpinzate la presentazione di dati irrilevanti.
- **Provate le connessioni**. Verificate in anticipo che il vostro computer sia compatibile con il videoproiettore e se possibile lasciatelo collegato e impostato. Assicuratevi che l’alimentatore del computer sia inserito e alimenti correttamente il computer, altrimenti la vostra presentazione verrà interrotta tragicamente dallo spegnimento del PC.
- **Spegnete screensaver e risparmio energetico**. Se parlate troppo a lungo su una slide, non volete che lo schermo dietro di voi diventi nero o, peggio ancora, faccia scorrere sul megaschermo la vostra collezione di foto porno.
- **Preparate un backup; anzi due**. Tenete una copia della presentazione su una penna USB e generatene una versione in formato PDF, da mettere anch’essa sulla penna. Il PDF funzionerà su qualsiasi computer d’emergenza. Stampate una copia della falsariga della vostra presentazione. La carta non crasha.
- **Usate il vostro computer; se necessario, insistete**. Specialmente se c’è poca luce in sala, rischiate di non trovare i tasti dove siete abituati a trovarli, e il software e il sistema operativo possono essere differenti e incompatibili. A volte basta una versione leggermente differente di software per rovinare l’impaginazione, ed è facilissimo che il computer altrui non abbia i vostri font prediletti.
- **Non guardate la persona che sta dormendo**. C’è sempre, anche se la vostra presentazione tratta di lingerie per pornostar, e se cominciate a fissarla perderete irrimediabilmente entusiasmo e concentrazione.

Un grazie a [Paolo Attivissimo](http://www.attivissimo.net/) e ai suoi articoli divulgativi. 10 anni fa mi ha portato sulla strada dell’informatica – e linux era ancora "robaccia" in bianco e nero.

Un giorno vi farò vedere le "mie" slide, fatte per i vari corsi & progetti. _Se mi va_. E voi che ne dite? Avete altri suggerimenti?